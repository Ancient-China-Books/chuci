<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">楚辭-九懷</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main"><div class="main">
 <div class="story">
<h5>楚辭</h5>　　　<span class="style11">九懷</span>　　　　<span class="style9">西漢　王褒</span>
<hr/>
<p>　　　　匡機
    </p><p>極運兮不中，來將屈兮困窮。余深愍兮慘怛，願一列兮無從。乘日月兮上征，顧游心兮鄗酆。彌覽兮九隅，彷徨兮蘭宮。芷閭兮樂房，奮搖兮眾芳。菌閣兮蕙樓，觀道兮從橫。寶金兮委積，美玉兮盈堂。桂水兮潺湲，揚流兮洋洋。蓍蔡兮踊躍，孔鶴兮回翔。撫檻兮遠望，念君兮不忘。怫鬱兮莫陳，永懷兮內傷。</p>
<p>　　　　通路</p>
<p>天門兮𡒰戶，孰由兮賢者？無正兮溷廁，懷德兮何覩？假寐兮愍斯，誰可與兮寤語？痛鳳兮遠逝，畜鴳兮近處。鯨鱏兮幽潛，從蝦兮遊陼。乘虯兮登陽，載象兮上行。朝發兮葱嶺，夕至兮明光。北飲兮飛泉，南采兮芝英。宣游兮列宿，順極兮彷徉。紅采兮騂衣，翠縹兮為裳。舒佩兮綝纚，竦余劍兮干將。騰蛇兮後從，飛駏兮步旁。微觀兮玄圃，覽察兮瑤光。啟匱兮探筴，悲命兮相當。紉蕙兮永辭，將離兮所思。浮雲兮容與，道余兮何之？遠望兮仟眠，聞雷兮闐闐。陰憂兮感余，惆悵兮自怜。</p>
<p>　　　　危俊</p>
<p>林不容兮鳴蜩，余何留兮中州？陶嘉月兮聦駕，搴玉英兮自脩。結榮茞兮逶逝，將去烝兮遠游。徑岱土兮魏闕，歷九曲兮牽牛。聊假日兮相佯，遺光燿兮周流。望太一兮淹息，紆余轡兮自休。晞白日兮皎皎，彌遠路兮悠悠。顧列孛兮縹縹，觀幽雲兮陳浮。鉅寶遷兮砏磤，雉咸雊兮相求。泱莽莽兮究志，懼吾心兮懤懤。步余馬兮飛柱，覽可與兮匹儔。卒莫有兮纖介，永余思兮怞怞。</p>
<p>　　　　昭世</p>
<p>世溷兮冥昏，違君兮歸真。乘龍兮偃蹇，高回翔兮上臻。襲英衣兮緹䌌，披華裳兮芳芬。登羊角兮扶輿，浮雲漠兮自娛。握神精兮雍容，與神人兮相胥。流星墜兮成雨，進瞵盼兮上丘墟。覽舊邦兮滃鬱，余安能兮久居！志懷逝兮心懰慄，紆余轡兮躊躇。聞素女兮微歌，聽王后兮吹竽。魂悽愴兮感哀，腸回回兮盤紆。撫余佩兮繽紛，高太息兮自憐。使祝融兮先行，令昭明兮開門。馳六蛟兮上征，竦余駕兮入冥。歷九州兮索合，誰可與兮終生？忽反顧兮西囿，睹軫丘兮崎傾。橫垂涕兮泫流，悲余后兮失靈。</p>
<p>　　　　尊嘉</p>
<p>季春兮陽陽，列草兮成行。余悲兮蘭生，委積兮從橫。江離兮遺捐，辛夷兮擠臧。伊思兮往古，亦多兮遭殃。伍胥兮浮江，屈子兮沉湘。運余兮念茲，心內兮懷傷。望淮兮沛沛，濱流兮則逝。榜舫兮下流，東注兮礚礚。蛟龍兮導引，文魚兮上瀨。抽蒲兮陳坐，援芙蕖兮為蓋。水躍兮余旌，繼以兮微蔡。雲旗兮電騖，儵忽兮容裔。河伯兮開門，迎余兮歡欣。顧念兮舊都，懷恨兮艱難。竊哀兮浮萍，汎淫兮無根。</p>
<p>　　　　蓄英</p>
<p>秋風兮蕭蕭，舒芳兮振條。微霜兮眇眇，病殀兮鳴蜩。玄鳥兮辭歸，飛翔兮靈丘。望谿兮滃鬱，熊羆兮呴嗥。唐虞兮不存，何故兮久留？臨淵兮汪洋，顧林兮忽荒。修余兮袿衣，騎霓兮南上。椉雲兮回回，亹亹兮自強。將息兮蘭皋，失志兮悠悠。蒶蘊兮黴黧，思君兮無聊。身去兮意存，愴恨兮懷愁。</p>
<p>　　　　思忠</p>
<p>登九靈兮游神，靜女歌兮微晨。悲皇丘兮積葛，眾體錯兮交紛。貞枝抑兮枯槁，枉車登兮慶雲。感余志兮慘慄，心愴愴兮自憐。駕玄螭兮北征，曏吾路兮葱嶺。連五宿兮建旄，揚氛氣兮為旌。歷廣漠兮馳騖，覽中國兮冥冥。玄武步兮水母，與吾期兮南榮。登華蓋兮乘陽，聊逍遙兮播光。抽庫婁兮酌醴，援瓟瓜兮接糧。畢休息兮遠逝，發玉軔兮西行。惟時俗兮疾正，弗可久兮此方。寤辟摽兮永思，心怫鬱兮內傷。</p>
<p>　　　　陶壅</p>
<p>覽杳杳兮世惟，余惆悵兮何歸？傷時俗兮溷亂，將奮翼兮高飛。駕八龍兮連蜷，建虹旌兮威夷。觀中宇兮浩浩，紛翼翼兮上躋。浮溺水兮舒光，淹低佪兮京沶。屯余車兮索友，覩皇公兮問師。道莫貴兮歸真，羡余術兮可夷。吾乃逝兮南娭，道幽路兮九疑。越炎火兮萬里，過萬首兮㠜㠜。濟江海兮蟬蛻，絕北梁兮永辭。浮雲鬱兮晝昏，霾土忽兮塺塺。息陽城兮廣夏，衰色罔兮中怠。意曉陽兮燎寤，乃自𧧂兮在茲。思堯舜兮襲興，幸咎繇兮獲謀。悲九州兮靡君，撫軾歎兮作詩。</p>
<p>　　　　株昭</p>
<p>悲哉于嗟兮，心內切磋。款冬而生兮，凋彼葉柯。瓦礫進寶兮，捐棄隨和。鉛刀厲御兮，頓棄太阿。驥垂兩耳兮，中坂蹉跎。蹇驢服駕兮，無用日多。修潔處幽兮，貴寵沙劘。鳳皇不翔兮，鶉鴳飛揚。乘虹驂蜺兮，載雲變化。鷦䳟開路兮，後屬青蛇。步驟桂林兮，超驤卷阿。丘陵翔儛兮，谿谷悲歌。神章靈篇兮，赴曲相和。余私娛茲兮，孰哉復加。還顧世俗兮，壞敗罔羅。卷佩將逝兮，涕流滂沲。</p>
<p>　　　　亂曰</p>
<p>皇門開兮照下土，株穢除兮蘭芷覩。四佞放兮後得禹，聖舜攝兮昭堯緒，孰能若兮願為輔。</p>
</div>

<!-- end .main --></div>
<!-- end #main --></div>

</div>



</body></html>