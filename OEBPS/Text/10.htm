<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">楚辭-大招</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main"><div class="main">
 <div class="story">
<h5>楚辭</h5> 　<span class="style11">大招</span>
<hr/>
<h4>屈原　景差</h4>
<p><span class="style7"><span class="shuminghao">大招</span>者，屈原之所作也。或曰景差，疑不能明也。屈原放流九年，憂恖煩亂，精神越散，與形離別，恐命將終，所行不遂，故憤然大招其魂，盛稱楚國之樂，崇懷、襄之德，以比三王，能任用賢，公卿明察，能薦舉人，宜輔佐之，以興至治，因以風諫，達己之志也。</span></p>
<p>青春受𧬄，白日昭只。春氣奮發，萬物遽只。冥淩浹行，魂無逃只。魂魄歸徠！無遠遙只。    </p>
<p>魂乎歸徠！無東無西無南無北只。東有大海，溺水浟浟只。螭龍並流，上下悠悠只。霧雨淫淫，白皓膠只。魂乎無東！湯谷𡧯只。</p>
<p>魂乎無南！南有炎火千里，蝮蛇蜒只。山林險隘，虎豹蜿只。鰅鱅短狐，王虺騫只。魂乎無南！蜮傷躬只。</p>
<p>魂乎無西！西方流沙，漭洋洋只。豕首縱目，被髮鬤只。長爪踞牙，誒笑狂只。魂乎無西！多害傷只。</p>
<p>魂乎無北！北有寒山，逴龍赩只。代水不可涉，深不可測只。天白顥顥，寒凝凝只。魂乎無往！盈北極只。</p>
<p>魂魄歸徠！閒以靜只。自恣荊楚，安以定只。逞志究欲，心意安只。窮身永樂，年壽延只。魂乎歸徠！樂不可言只。</p>
<p>五穀六仞，設菰粱只。鼎臑盈望，和致芳只。內鶬鴿鵠，味豺羹只。魂乎歸徠！恣所嘗只。</p>
<p>鮮蠵甘雞，和楚酪只。醢豚苦狗，膾苴蓴只。吳酸蒿蔞，不沾薄只。魂兮歸徠！恣所擇只。</p>
<p>炙鴰烝鳧，煔鶉敶只。煎鰿𦞦雀，遽爽存只。魂乎歸徠！麗以先只。</p>
<p>四酎並孰，不歰嗌只。清馨凍飲，不歠役只。吳醴白糵，和楚瀝只。魂乎歸徠！不遽惕只。</p>
<p>代秦鄭衛，鳴竽張只。伏戲<span class="shuminghao">駕辯</span>，楚<span class="shuminghao">勞商</span>只。謳和<span class="shuminghao">揚阿</span>，趙簫倡只。魂乎歸徠！定空桑只。</p>
<p>二八接舞，投詩賦只。叩鍾調磬，娛人亂只。四上競氣，極聲變只。魂乎歸徠！聽歌譔只。</p>
<p>朱脣皓齒，嫭以姱只。比德好閒，習以都只。豐肉微骨，調以娛只。魂乎歸徠！安以舒只。</p>
<p>嫮目宜笑，娥眉曼只。容則秀雅，穉朱顏只。魂乎歸徠！靜以安只。</p>
<p>姱修滂浩，麗以佳只。曾頰倚耳，曲眉規只。滂心綽態，姣麗施只。小腰秀頸，若鮮卑只。魂乎歸徠！思怨移只。</p>
<p>易中利心，以動作只。粉白黛黑，施芳澤只。長袂拂面，善留客只。魂乎歸徠！以娛昔只。</p>
<p>青色直眉，美目媔只。靨輔奇牙，宜笑嘕只。豐肉微骨，體便娟只。魂乎歸徠！恣所便只。</p>
<p>夏屋廣大，沙堂秀只。南房小壇，觀絕霤只。曲屋步壛，宜擾畜只。騰駕步遊，獵春囿只。瓊轂錯衡，英華假只。茞蘭桂樹，鬱彌路只。魂乎歸徠！恣志慮只。</p>
<p>孔雀盈園，畜鸞皇只。鵾鴻群晨，雜鶖鶬只。鴻鵠代遊，曼鷫鷞只。魂乎歸徠！鳳皇翔只。</p>
<p>曼澤怡面，血氣盛只。永宜厥身，保壽命只。室家盈廷，爵祿盛只。魂乎歸徠！居室定只。</p>
<p>接徑千里，出若雲只。三圭重侯，聽類神只。察篤夭隱，孤寡存只。魂兮歸徠！正始昆只。</p>
<p>田邑千畛，人阜昌只。美冒眾流，德澤章只。先威後文，善美明只。魂乎歸徠！賞罰當只。</p>
<p>名聲若日，照四海只。德譽配天，萬民理只。北至幽陵，南交阯只。西薄羊腸，東窮海只。魂乎歸徠！尚賢士只。</p>
<p>發政獻行，禁苛暴只。舉傑壓陛，誅譏罷只。直贏在位，近禹麾只。豪傑執政，流澤施只。魂乎歸徠！國家為只。</p>
<p>雄雄赫赫，天德明只。三公穆穆，登降堂只。諸侯畢極，立九卿只。昭質既設，大侯張只。執弓挾矢，揖辭讓只。魂乎歸徠！尚三王只。</p>
</div>

<!-- end .main --></div>
<!-- end #main --></div>

</div>



</body></html>
