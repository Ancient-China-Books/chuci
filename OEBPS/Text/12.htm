<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">楚辭-招隱士</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main"><div class="main">
 <div class="story">
<h5>楚辭</h5> 　<span class="style11">招隱士</span>
<hr/>
<h4>西漢　淮南小山</h4>
<p><span class="style7"><span class="shuminghao">招隱士</span>者，淮南小山之所作也。昔淮南王安，博雅好古，招懷天下俊偉之士。自八公之徒，咸慕其德，而歸其仁，各竭才智，著作篇章，分造辭賦，以類相從，故或稱小山，或稱大山。其義猶<span class="shuminghao">詩</span>有<span class="shuminghao">小雅</span>、<span class="shuminghao">大雅</span>也。小山之徒，閔傷屈原，又怪其文昇天乘雲，伇使百神，似若仙者，雖身沈沒，名德顯聞，與隱處山澤無異，故作<span class="shuminghao">招隱士</span>之賦，以章其志也。</span></p>
<p>桂樹叢生兮山之幽，偃蹇連蜷兮枝相繚。山氣巃嵸兮石嵯峨。谿谷嶄巖兮水曾波。猨狖群嘯兮虎豹嗥。攀援桂枝兮聊淹留。王孫遊兮不歸，春草生兮萋萋。歲暮兮不自聊，蟪蛄鳴兮啾啾。坱兮軋，山曲𡶒，心淹留兮恫慌忽。罔兮沕，憭兮栗，虎豹穴，叢薄深林兮，人上慄。嶔岑碕礒兮，碅磳磈硊，樹輪相糾兮林木茷骫。青莎雜樹兮薠草靃靡，白鹿麏麚兮或騰或倚。狀兒崯崯兮峨峨，淒淒兮漇漎。獼猴兮熊羆，慕類兮以悲。攀援桂枝兮聊淹留，虎豹鬬兮熊羆咆，禽獸駭兮亡其曹。王孫兮歸來！山中兮不可以久留。</p>
</div>

<!-- end .main --></div>
<!-- end #main --></div>

</div>



</body></html>