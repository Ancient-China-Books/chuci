<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">楚辭-惜誓</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main"><div class="main">
 <div class="story">
<h5>楚辭</h5> 　<span class="style11">惜誓</span>
<hr/>
<h4>西漢　賈誼</h4>
<p><span class="style7"><span class="shuminghao">惜誓</span>者，不知誰所作也。或曰賈誼，疑不能明也。惜者，哀也。誓者，信也，約也。言哀惜懷王與己信約而復背之也。古者君臣將共為治，必以信誓相約，然後言乃從而身以親也。蓋刺懷王有始而無終也。</span></p>
<p>惜余年老而日衰兮，歲忽忽而不反。登蒼天而高舉兮，歷眾山而日遠。觀江河之紆曲兮，離四海之霑濡。攀北極而一息兮，吸沆瀣以充虛。飛朱鳥使先驅兮，駕太一之象輿。蒼龍蚴虯於左驂兮，白虎騁而為右騑。建日月以為蓋兮，載玉女於後車。馳騖於杳冥之中兮，休息虖崑崙之墟。樂窮極而不猒兮，願從容虖神明。涉丹水而駝騁兮，右大夏之遺風。黃鵠之一舉兮，知山川之紆曲。再舉兮，睹天地之圜方。臨中國之眾人兮，託回颷乎尚羊。乃至少原之野兮，赤松王喬皆在旁。二子擁瑟而調均兮，余因稱乎清商。澹然而自樂兮，吸眾氣而翱翔。念我長生而久僊兮，不如反余之故鄉。
    </p><p>黃鵠後時而寄處兮，鴟梟群而制之。神龍失水而陸居兮，為螻蟻之所裁。夫黃鵠神龍猶如此兮，況賢者之逢亂世哉！壽冉冉而日衰兮，固儃回而不息。俗流從而不止兮，眾枉聚而矯直。或偷合而苟進兮，或隱居而深藏。苦稱量之不審兮，同權槩而就衡。或推迻而苟容兮，或直言之諤謣。傷誠是之不察兮，並紉茅絲以為索。方世俗之幽昏兮，眩白黑之美惡。放山淵之龜玉兮，相與貴夫礫石。梅伯數諫而至醢兮，來革順志而用國。悲仁人之盡節兮，反為小人之所賊。比干忠諫而剖心兮，箕子被髮而佯狂。水背流而源竭兮，木去根而不長。非重軀以慮難兮，惜傷身之無功。</p>
<p>已矣哉！獨不見夫鸞鳳之高翔兮，乃集大皇之壄。循四極而回周兮，見盛德而後下。彼聖人之神德兮，遠濁世而自藏。使麒麟可得羈而係兮，又何以異虖犬羊？</p>
</div>

<!-- end .main --></div>
<!-- end #main --></div>

</div>



</body></html>
